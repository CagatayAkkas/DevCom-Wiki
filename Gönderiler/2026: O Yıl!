DevCom 2026: O Yıl!

Koca bir yıl daha hayatlarımızdan eksilip gitti. Kendimizi kandırmayı bırakalım. Çoğu hedefimizi gerçekleştiremedik. Peki neden? Çünkü zamanımız/enerjimiz yoktu, zaten çok çalışıyorduk, kendimize vakit ayıramıyorduk, çevre şartları bizi aşağıya çekiyordu, yarın başlayacaktık…

Hepimizin farkında olduğu ancak inkâr etmeyi tercih ettiği gerçekler var: Neredeyse kimsenin umrunda değiliz, daha kendi hedeflerimiz için yeterince çalışmazken başkasının bize yardım etmesinin imkanı yok ve biraz daha ertelersek elimizdeki tek fırsatı kaçırıp hayatımızı çöp edeceğiz. Peki çözüm ne?

Zaman, onu değerlendirseniz de harcasanız da geçip gidiyor. Bir şeyleri erteleyip gelecekteki kendinize kazık atmayı bırakın. Bugün size zor gelen şeyler yarın da zor gelecektir. Bir noktada bununla yüzleşmek zorundasınız ve bunu ne kadar erken başarırsanız o kadar erken kazanırsınız. Moral, motivasyon, iyi an, hafta sonu, boş zaman, enerji gibi ek destekler aramayı bırakın. Hiçbir zaman kusursuz bir an olmayacak. Kalkın ve başlayın.

Bu yılı da öncekiler gibi yarı verimli geçirmeyeceğinize söz verin. Sizin idealleriniz var. Bu idealleri başarmış halinizi hayal edin ve seçimlerinizde “Eğer o halim olsaydı şu anda ne yapardı?” diye kendinize sorun. 

Zorlanın. Ekranın başında oturamayacak hale mi geldiniz? Ayağa kalkın. Sıkıntıdan kafanız mı çatlayacak? Gerekiyorsa ekrana bağırın veya ağlayın ama masadan ayrılmayın. Daha orada durmayı bile başaramazken nasıl odaklanıp çalışacaksınız? Dayandığınız sürece bunların kolaylaşacağını bilin ve pes edip kaçmayı bırakın.

Dopaminde boğulmayı bırakın. Kaydırdığınız hiçbir şeyi hatırlamıyorsunuz. Hali hazırda binlerce saatinizi o hiçlere gömdünüz ve bir şey elde edemediniz. Artık sonunun zarar olduğu kesin olan bu ticaretten kurtulun.

Kabullenin. Şu anda ölseniz kim sizi neden hatırlasın? Bir hiç olarak ölmek ile var olmuş bir efsane olmak arasındaki yegane fark beyninizdeki ateşlenen birkaç farklı nöron. Harcadığınız onca zamanı düşünün. O zamanın yarısını harcamış olup diğer yarısını değerlendirseydiniz şu anda nerede olurdunuz? Geçen sene de aynısı olmamış mıydı? Bir şeyler değişmezse seneye de aynısı olmayacak mı?

Artık o yıl bu yıl olsun. 1 aylık hedefler koy, ulaştıkça yanlarına işaretler ekle ve bir önceki günden daha iyi olduğundan emin ol. Dünya üzerindeki herkesin 24 saati var. Kullan onu. Hedefimiz zirve, yolumuz açık olsun =)
