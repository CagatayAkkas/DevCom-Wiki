DevCom Analiz: Başarısızlık ve Kaybetmekten Korkmak.

Ülkemizde “başarısızlık” kavramı korkunç yanlış yorumlanmaktadır. Elin yabancısı (TDK: Gâvur), onuncu iflas kutlamasında sıradaki fikrini tartışırken bizde daha 
ilk denemesi için birazcık fazla zaman harcayan kişi, “Bir baltaya sap olamadı.” ithamı ile karşı karşıya kalmaktadır. Peki başarısızlık nedir ve bizde durum neden böyledir?

Başarısızlık, her zaferin ilk adımıdır. Dünya geneline baktığımızda her 10 girişimden en az 9’unun başarısız olduğunu görüyoruz. 
Peki, istisnasız her yanımızda gördüğümüz tüm başarı örnekleri (msl. WhatsApp) bu ihtimalin sonucu mudur? Cevap: Hayır. 
Çünkü gerçekte ihtimali belirleyen ilk deneme değil, devamındakilerdir. Yani basit matematikle denemek, başarı oranını arttırıyor. Peki bizde ne oluyor?

Parkta mutlak düz ve yumuşak malzemeden yapılmış zeminde yürürken ayağı takılıp dizleri üzerine düşen çocuğu hayal edelim. Ailesi hemen ona doğru koşar, çocuk çevresel 
tepkiden bir şey oldu sanıp ağlar, dizi uf olmuştur. Annesi belki biraz sitem ile ona bakarken eliyle dizini ovmakta veya mendille kanı silmektedir. 
Bahsettiğimiz sıkıntı da daha küçüklükten bu gibi olaylar vasıtasıyla başlar.

Toplumumuz, başta iyi olan bu hissiyatı abartmakta ve özellikle gençleri muazzam bir baskı altında tutmaktadır. "Modern” hayatlarımız, ayağımızın kaymasından bile bizi 
ölesiye korkutmakta, olumsuzluğun istisnasız her türlüsünden kaçmak için bizi ittirmekte ve “Aman bir şey olmasın.” yaklaşımı ile bizi hudutlamaktadır. 
Dünya genelinde görülen “Ayağı kayıp düşünce bile gülümseme”, bizde ise düşünce utançtan yeri dibine girme durumunun sebebi ekonomik değil, psikolojiktir. 
Peki kaybetmekten korkmamak delilik mi?

Bizde “Gemileri yakmak.” ifadesi, Tarık bin Ziyad’ın 7 bin kişi ile İspanya’ya çıkmaya cesaret edip Endülüs’ü fethetmesinden geldiğinden olumludur. 
Ancak burada sınırlar çok önemlidir. Kişinin “Nasıl olsa birinde başarırım.” diye her olaya girmesi, kumardaki “Kaybettiğinde bırakmadığından kazandı.” saçmalığı gibidir. 
İnsanın kaybetmeyi göze alamayacağı şeyler vardır. Kişi, kırmızı çizgilerini önden çizmelidir. Ancak bu noktadan sonrasında olay, gözü karartmaktır.

Edison’un ampül denemelerini kenara bırakın. Ülkemizde bugün 15 milyondan fazla insanımızın yaşadığı İstanbul, tarihte 28 kez dehşetle kuşatılıp alınamamıştır. 
Sadece Osmanlı, şehri 4 defa kuşatıp alamamıştır. 29. denemede Fatih, gelip şehri almıştır.

Çevrenizdekilerin ne düşündüğüne zerre takılmayın. İnsanımız, genelde başta itiraz edip sonra başarıyı görünce “İşte benim kızım/oğlum.” diyerek kendi katkılarıyla övünür. 
Yanınıza bu durumu anlayacak kişileri yerleştirin, hedefinizin resmini masanıza koyun ve umarsızca zorlayın. Unutmayın,

“Umut, fakirin ekmeği; zenginin ziyafetidir.” -DevCom