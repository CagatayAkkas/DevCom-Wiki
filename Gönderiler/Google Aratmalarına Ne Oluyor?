DevCom Bilgi: Google aramaya ne oluyor?

25 yıl önce Google’ın kurucu ortaklarından Sergey Brin, Google’ın dikkat dağıtıcı ve reklamlardan uzak, saf bir arama motoru olduğunu söylüyordu. 
Ancak günümüze geldiğimizde her arama ayrı bir kaos.

Bir üründen bahsediyorsak en üstte sponsorlu ürün tanıtımları, her aramada en üstte birkaç reklam linki. Ardından arama optimizasyonu (SEO) yapılmış alakasız tık tuzakları, 
ardından yapay zeka ile hazırlanıp spamlanmış sayısız bilgi çöpü…

Üzerine Google; yaptığımız aramaları, tıkladığımız linkleri, faremizi üzerinde gezdirdiğimiz reklamları, çerezlerdeki bilgileri ve aklımıza gelebilecek 
her şeyi de kullanarak üzerimizden para kazanıyor. Yetmiyor, Google artık yeni bir fenomenin peşinde: Yapay zeka.

Perplexity, GPT veya herhangi bir modelin aramalarını unutun. Google, tüm interneti topa tutmaya geliyor. Artık onyıllardır emek emek hazırlanan sitelerin hiçbir önemi yok. 
Yapay zeka, böyle binlerce siteyi tarayıp içlerinden verileri çekip ardınan bunları kullanıcıya özetliyor. Böylece kullanıcı hiçbir yere tıklamadan “bilgiye” erişebiliyor. 
Peki bunlar ne demek?

Öncelikle bu durum bilginin tekelleşmesi anlamına geliyor. Zaten araştırmayı tamamen bırakmış insanlar olarak artık sitelere tıklama zahmetine bile girmeyeceğiz. 
Google ne derse doğru bilgi artık o olacak. Google’da çok kıymetli olan bu “doğru” bilgileri satışa çıkaracak. Şirketler parayı basacaklar ve mesela en iyi iş bilgisayarları 
yazdığınızda çıkacak sonuçlarda görünecekler. 

Bu durum SEO tarafının da değişimi anlamına gelecek. Zaten özellikle haber sitelerinin yaptığı tık tuzakları, aradığımız bilginin son slaytta verilmesi ve kullanıcıyı 
sitede tutmak için atılan taklalar yeni bir boyut kazanacak. Artık tıkladığımızda ne olduğunu anlayamadığımız algoritma için tasarlanmış siteler göreceğiz. 
Bu durum da zaten siteleri istesek de kullanamayacağımız anlamına gelecek. Keşke bunlarla sınırlı kalsa.

Drive, YouTube, haritalar, bulut hizmetleri, Gemini, Android üzerindeki çoğu servis ve aklımıza gelmeyecek sayısız kaynak Google’a aralıksız veri pompalıyor. 
Google, tüm dünyanın ortak hafızası sayılabilecek, toplam matematikte milyarlarca yıllık emeği hali hazırda cebinde bulunduruyor. 
Modeli geliştirdiği anda da tek yapacağı eğitim kodunu çalıştırmak. 

Gelecekte, alacaklarımızdan işe giderken ki kullanacağımız yola kadar bize karışacak asistanlarımız en nesnel sebeplerle bize “doğruları” aktaracaklar. 
Aksi bilgiler olmayacak ve olsa da bulunamayacak. Toplumların figüran gibi oradan oraya gittiği gelecek yaklaşırken yapmamız gereken; 
kolaya kaçmayı bırakıp araştırmak, öğrenmek, okumak, kendi fikrimize sahip olmak ve çoğunluğa kapılmadan yaşamak olmalı. 
Aksi halde ölmeyi bekleyen bir veri deposu ve silinmeyi bekleyen bir “1” rakamından başka bir şey olmayacağız =)