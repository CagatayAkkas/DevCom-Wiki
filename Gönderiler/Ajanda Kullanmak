DevCom Rehber: Tek kelime, bir ömür: Ajanda

İnsanlık olarak korkunç bir verimsizlikle yaşayıp on yılları çöpe atarak ölüp gidiyoruz. Hayatımız boyunca zamanımızın asıl gittiği noktalar hepimiz için koca bir soru işareti. Tek yaptığımız aralıksız şekilde koşmak ama halen ne işlere yetişebiliyoruz ne de kendimize vakit ayırabiliyoruz. Demek ki bir yerde hata yapıyoruz. Bugün size hayatınızı değiştirebilecek bir taktik vereceğiz. Ajanda kullanmak.

Her bir günün aslında bir önceki geceden başladığını unutmayın. İyi planlanmamış bir sabah ve iyi uyunmamış bir uyku sonraki günü mahveder. (Uyku bahsini ileriye bırakıyoruz) Çünkü sabahı kazanan günü kazanır, erken kalkan yol alır. Önceki geceden yatmadan önce sadece *5 dakikanızı* ayırarak kaba taslak bir planı ajandanıza yazın:

a-b: Erken çalışma
b-c: Spor
e-f: Yol + iş + dönüş
…

Ardından gün içinde işler bittikçe yanlarına işaret atın. Bu sayede neye ne kadar zaman ayırıyorsunuz nesnel olarak görmüş olacaksınız. İlk haftalarda direkt fark edeceğiniz şey işler arasında ne kadar *oyalandığınız* olacak. Zaten bu “sürtünme” ömrü harcayan asıl husustur. 

Beyninizi fazlalıklardan kurtarın. Ön belleğinizde bulunması gereken “yapılacaklar” listenizi ajandanıza yazın. Bu sayede unutmak gibi bir durumunuz olmayacak ve zihniniz size kalacak. Çalışırken aklınıza gelen “şey” için *sakın* odağınızı bozup işe ara vermeyin. Ajandaya yazıp devam edin. Zaten istirahat zamanı onları hızla temizlersiniz.

Zincir oluşturun. Hedefinizi tamamladığınız her gün “Hedef x gün” yazın ve altına imzanızı atın. Bu sayede bir noktadan sonra isteseniz de seriyi bozmamak ve hedefi tutturmak için zorlayacaksınız. 

Misal: 
	   İmza
	Spor x 40 

Her gün yaptığınız hatalardan *ders alıp* bir sonraki günü daha iyi tanzim etmeye çalışın. Her seferinde 24 saat var. Bundan azami verimi almalısınız. Yemek yapıp yemek 1 saat mi sürdü? Bir önceki öğünü fazladan yapıp kaba koymak veya yumurtaları geceden haşlayıp hazırlamak işi çözebilir. Yapmadığınız bir iş mi kaldı? Bir sonraki güne başına 2x yazarak not alın ve onun önem *derecesini* arttırmış olun. Büyük sayıları devirmek size mutluluk verecektir.

Zaman hızlı geçiyor. Bu yöntemi kullandığınız takdirde ileride elinizde belki onlarca sizin tarafınızdan yazılmış *eser* olacak. Gelecekte sevdikleriniz bunları okuyacak ve sizin destanınıza tanık olacaklar. Bir kelime yazı, bin söz destana galip gelir. Unutmayın, kendi günlerini hatırlamayanı kimse hatırlamaz. 

Reklam olmasın diye link vs. vermiyoruz. İnternete girip 200-300 TL’ye tasarımını da kendinizin yapabileceği ajandalar alabilirsiniz. 

Koca bir yılı daha tamamlamaya yaklaşıyoruz. Bu yüzden önümüzdeki dönem her yıl olduğu gibi yeni seneye hazırlık metodlarına ağırlık vermeye çalışacağız. Hayatımız için *aşırı* önemli olan: Momentum, sürtünme, uyku, derinlik, sürdürülebilirlik, takvim vb. konulara öncelik vermeye niyetliyiz. Hedefimiz zirve, yolumuz açık olsun =)
