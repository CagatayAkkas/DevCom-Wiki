DevCom Hedef: 2025

2025, sadece yeni bir yıl değil; bir neslin bitişi ve yeni bir çeyrek asrın başlangıcı.

Bu tarihten itibaren 2039 sonuna kadar doğan neslin ismi Beta kuşağı olarak belirlendi. Araştırmalar, önümüzdeki yüzyılın tanımının bu çeyrekte belirleneceğini gösteriyor. 
Hayat, hiç olmadığı kadar hızlı; taraflar hiç olmadığı kadar hırslı.

Peki, biz 2025’e imzamızı nasıl atarız?

1)Hesap verin:  
Önceki yılı samimi olarak düşünün. Başardıklarınızı ve batırdıklarınızı bir kenara yazın. Mutlaka gelecek için video çekin. Yılın başı ve ortasında çekeceğiniz 
videolarla hem değişimi belgeleyeceksiniz hem de hayata bir eser bırakacaksınız. 5 dk da olsa ihmal etmeyin. Ölüm döşeğinde bile bize teşekkür edeceksiniz =)

2)Hesap tutun:
Ajanda, tüm yılınızı belirleyecek tek kelime. Doğaçlama yaşayıp bir yılı daha tüketebilir veya ipleri elinize alıp zamanınızı denetleyebilirsiniz. 
“Ben telefona kaydediyorum.” diyerek kendinizi kandırmayın. Dijitalde olan orada kalır. Olayımız gerçek hayat. Takviminizi çarpılayın, renkli kalem kullanın, 
not tutun, yazın, çizin ve gerekiyorsa alnınıza bile postit yapıştırın.

3)Hesap kesin:
Bir yıl daha siz “Ne oldu?” diyemeden geçip gitti. Tonla hedefiniz vardı. Ancak çoğu istenen seviyeye gelmedi. Geçen sene bu günlerde de aynı kafadaydınız. 
Böyle giderse hiçbir şey asla değişmeyecek. Sizi geriye çeken şeyler var. Tembellik, diziler, sosyal medya, sigara, oyun bağımlılıkları veya erteleme gibi alışkanlıklar. 
Onlardan ve kendinizden alınacak ömürlük bir intikamınız var. Öfkelenin.

4)Hesaba katın:
2025’in ilk günü sadece bir kere geliyor. Bu şansı da ıskalarsanız ne zaman toparlanacaksınız? Vakit erteleme vakti değil. Hedefiniz her ne ise bugün ve düşünmeden başlayın. 
Kitap yazacaksanız boş bir kağıda bir nokta koyun. Spora başlayacaksanız olduğunuz yerde zıplayın. Birikim yapacaksanız çekmecenize 1 TL atın. 
Günlük veya ajanda tutacaksanız afilli girişlerle uğraşmayın. "Su iç.” yazın gitsin. Sonra değiştirirsiniz. Ancak ne yapacaksanız bugün başlayın.

Mutlu, huzurlu, sağlıklı ve başarılı bir ömür temennisi ile. Hedefimiz zirve, yolumuz alnımız gibi açık, yeni yılımız hayırlara vesile olsun =)