DevCom Özet: Söz Söyleme ve İş Başarma Sanatı

Dale Carnegie bu kitabında hem topluluk karşısında hem de günlük hayatta konuşmaya dair çok kıymetli bilgiler vermektedir. “iş başarma” kısmı, ismin yerelleştirilmesi ile eklenmiş olmakla birlikte; konuşmanın günlük hayattaki başarının en önemli şartlarından olduğu muhakkaktır. Biz de ilgili kitabı hap maddeler ve taktikler üzerinden özetledik.

Konuşma öncesinde:

+ Topluluklar dip dibe otururken daha kolay etkilenme eğilimindedirler. Sandalye sayısını arttırmak yerine azaltın. İnsanların ayakta kalması ortamın heyecanını daha da arttıracaktır.

+ Daha konuşma başlamadan ağzınız kuruyorsa azıcık tuz veya limon ile tükürük bezlerinizi aktif hale getirebilirsiniz.

+ Konuşmanızdan önce sıkı yemek yemeyin. Karnınızın kazınmasını engellemeye yönelik atıştırma yapın.

+ Konuşma ortamının havası taze ve bol oksijenli olmalıdır. Camları açın.

+ Konuştuğunuz alanda (kürsü, masa vb.) sürahi, su şişesi, bardak gibi farklı objeler bulundurmaktan kaçının.

+ Konuşma yapacağınız topluluğu tanıyın ve söyleyeceklerinize ona göre karar verin. Onların anlayabileceği bir dil kullanın ve ritminizi düzenleyin.

+ Her insanın önceliklerinden biri kendisidir. Konu ve ifade seçiminizde dinleyicinin şahsına fayda sağlayabilecek içerikler barındırın.

+ Konuşmada kullanacağınızdan fazla malzeme toplayın ve cümleleri sakın ezberlemeyin.

+ Özellikle giriş ve son kısımlara önden çalışın. İlk izlenim, dinleyicinin dikkatini üzerinizde toplar. Son kısım ise özellikle akılda kalır.

+ Kendi konuşmanızı kaydedip dinleyin. Yeterince ilerlediğinizi düşündüğünüzde kendinizi video çekip beden dilinizi de analiz edin.

+ İşin anahtarı tekrar. Konuşmanız öncesinde olabildiğince tekrar yapın ve bu tekrarları zamana yayın. Özellikle fırsat buldukça zihninizde konuşmanızı canlandırın ve yeni fikirlerinizi hemen not alın.

+ Tam konuşma başlangıcında gelen heyecan fırtınası neredeyse kaçınılmazdır. Bu heyecanın ilk 2 dakika içerisinde gideceğini unutmayın.

+ Giyiminize ve enerjinize dikkat edin. Dinleyici için ilk izlenim daha siz konuşmaya başlamadan başlar.

+ Gülümsemeyi unutmayın. Tebessüm bulaşıcıdır. İnsanlar memnun oldukları durumlara daha fazla odaklanma eğilimindedirler.

+ Konuklarlardan kaçınmaya çalışın. İzleyiciler hareket eden birimlere bakma eğilimindedirler. Misafirinizin her hareketi onların odağını sizden saptıracaktır.

Konuşma sırasında:

+ Sesinizi devamlı aynı düzeyde tutmayarak konuşmanıza doğallık katın.

+ Konuşurken durmak hata değil bilakis bir avantajdır. Bazı kelimeler arasında durarak dikkatleri üzerinizde toplayın.

+ Yavaşlamak da başka bir usuldür. Vurgulamak istediğiniz kısmı seçin ve kelimelerin üzerine basa basa yavaşça söyleyin.

+ Hislerinizi yönetmeyi öğrenin. Kalabalık karşısında korkuyorsanız korkmayan biri gibi davranın. Vücudunuz ile takındığınız tavır hislerinize de etki edecektir.

+ Görsellerden yararlanın. Ne kadar fazla duyuya hitap ederseniz karşıyı o kadar etkilersiniz.

+ Yuvarlak ifadeler yerine net durumlardan bahsedin. Gerekiyorsa örnek vererek somutlaştırma yapın.

+Sayılardan bahsedecekseniz sakın düz rakam vermeyin. İlgili değeri, izleyicinin bildiği bir miktarla karşılaştırarak anlamalarını sağlayın.

+ Girişi kısa tutmaya çalışın. Direkt şaşırtıcı ifadeler kullanmak iyi bir açılış olabilecekken espri yapmaya çalışmak riskli olacaktır.

+ Not kullanmaktan kaçının. Eğer kullanacaksanız büyük harflerle yazılmış bazı kelimelerle kendinize hatırlatma yapın.

+ “Aaaa, eeee, şey” gibi boşluk doldurmalar ve yer tutması için söylenen ifadelerden kaçının. Bunlar beyninizin yeterince hızlı olup kelimeyi size getiremediğini gösterir.

+ Arkadaşlarınızın diksiyonunuz üzerinde şiddetli bir tesiri vardır. İyi ortamlarda bulunun, çok kitap okuyun ve “eski” kelimeleri öğrenerek kelime hazinenizi geliştirin.

+ İşler kötü giderse düşünmek için zaman kazanmanız gerekebilir. Bunu bazı vurgular için durmayla, önceki cümledeki vurguyu tekrar ederek yeni cümleye başlamayla veya kendinize bir sözde soru sorarak cevaplamayla kazanabilirsiniz.

+ Konuşmanızı sakın “Diyeceklerim bu kadar.” tarzında bir ifade ile bitirmeyin. Eğer siz bunu demeden bittiği anlaşılmıyorsa kapanışınızda sıkıntı var demektir.

Herkesin içinde iyi bir konuşmacı vardır. İnanmıyorsanız, tanıdığınız en cahil kişiye durumunu bildirin ve dinlemeye başlayın =)