DevCom Rehber: Etkili Uyku ve Güne Başlama Taktikleri.

Dünya üzerindeki istisnasız her insanın yegane ortak eylemi uyumaktır. Ömrümüzün en az 4’te birini kaplayan bu eylemi verimli şekilde yapmak ise tüm dünyadan önde olmak anlamına geliyor. Peki bunu nasıl başarırız?

1)Seremoni yapın.
Uyku yalnızca fiziksel değil aynı zamanda zihinsel bir eylemdir. Beyniniz size devamlı yeni uyaranlar verirken uykuya dalmanız beklenemez. Beyni uyku moduna sokmanın yolu ise belli başlı alışkanlıklarla onu uyumaya hazırlamaktır. Yatağınızı hazırlayın, camları açıp odayı havalandırın, suyunuzu tazeleyin, mümkünse öncesinden duş alın, değilse diş fırçaladıktan sonra yüzünüzü kollarınıza vs. güzelce su vurun ve statik elektriği atın. Bunları hep aynı sıra ve ritimle yapmaya çalışın. Siz bunları yaparken beyin arkada hep “Birazdan uyuyacağım.” diye düşünüp kendini hazırlayacaktır. Burada en dikkat etmeniz gereken şey bu seremoninin bölünmemesi. Yolun yarısında dikkatinizi dağıtıp beyninize yeni işler yüklemeyin.

2)Fiziksel şartları ayarlayın.
Hedefimiz tazelenerek uyanmak. Oksijensiz, tozlu, aşırı sıcak/soğuk, aşırı sert/yumuşak yastık veya yatakta uyku size zarar bile verebilir. Yatarken interneti çekin. Telefonun mobil veri ve Wi-Fi özelliklerini kapatıp odanın dışına koyun. Yatmaya yakın bir şeyler yiyip sindirim yüküyle vücudun dinlenme zamanını baltalamayın. Odayı karartın. Gidip tüm ağırlığınızla kalbinizin üzerine abanmayın. En doğal pozisyon ana rahminde bebeğin uyku pozisyonu da olan cenin pozisyonudur. Sağ yanınıza uzanın ve bacaklarınızı biraz kendinize çekin. Yatma saatinize dikkat edin. Çok geç veya çok erken yatmak uyku kalitenizi etkiler. Uykuyu 23:00’ten sonraya bırakmamaya çalışın.

3)Zihinsel şartları ayarlayın.
Yatakta geçirdiğiniz süre 7 saat, uyuduğunuz süre 5.5 saat ise kendinize yazık ediyorsunuz. Yatmadan evvel telefon ve internet kullanımını kesip atın. Yatakta kitap okuma gibi eylemleri başka bir yere taşıyın. Beyniniz yatağı dopamin alacağı bir konum değil uyuyacağı konum olarak kodlamalı. Beyniniz yatağa girince düşünmek isteyebilir. Ona düşünecek bir şey verin. Bunun için ille de koyun saymanıza gerek yok. Hepimizin hayalleri var. Tek yapmanız gereken belirli bir hayalinize odaklanıp kendinize bir konfor alanı oluşturmak. Yatarken gözlerinizi kapatıp o alanda vakit geçirin.

4)Güne etkili başlayın.
Alarmınızı sakın elinizin uzanabileceği bir yere koymayın. Mümkünse bu konum odanızın en uzak noktası olsun. Hedefimiz uyanmak. Yatakta dönüp durmak veya tekrar uyumak değil. Alarm için telefonunuzu kullanmayın. Aksi halde tek hamle ile kendinizi dopamine gömme (fecâat) veya alarmı erteleme durumunuz olabilir. Alarmı kapayıp beklemeyin. Hemen camı açmaya koyulun. Oksijen zihninizi açıp uykuyu kıracaktır. Susamamış bile olsanız biraz su için ve odadan kendinizi atmaya çalışın. Yüzünüzü yıkayın, geri dönün ve yatağınızı toplayın. Artık güne başlayabilirsiniz =)
